# -*- mode: mandoku-view; -*-
#+TITLE: 用易詳解
#+DATE: 2015-08-24 21:55:52.603037
#+PROPERTY: ID KR1a0059
#+PROPERTY: BASEEDITION WYG    
#+PROPERTY: JUAN 卷十三 
<pb:KR1a0059_WYG_012-1a>¶
欽定四庫全書¶
　用易詳解卷十三　　　　宋　李把　撰¶
繫辭上𫝊¶
　此夫子所作易大𫝊是也按繫辭之為義亦不一矣¶
　凡文王周公所作卦爻之辭孔子彖象文言之辭與¶
　天上下繫說卦序卦雜卦之辭皆繫辭也夫擊辭云¶
　者有其義而繫之以辭之謂也文王重易為六十四¶
　卦其始不過有其畫而已其後繫之以卦辭爻辭是¶
<pb:KR1a0059_WYG_012-1b>¶
　為古易而孔子所作彖象文言大𫝊之屬則自别為¶
　篇目漢費直始取而分屬諸卦之後今乾卦是也至¶
　王弼作注又分爻象之辭各附本文今坤以下諸卦¶
　是也惟大𫝊之說無所係屬故獨以繫辭名之然則¶
　所謂繫辭者果止此兩篇而已乎近世晁氏說之始¶
　考而正之分彖象文言大𫝊之辭以類相從皆謂之¶
　繫辭而以卦爻之辭為古周易然後學者始識古經¶
　之正然王弼之易相𫝊既乆未易遽革今從之若論¶
<pb:KR1a0059_WYG_012-2a>¶
　古文則當以晁氏為正也¶
天尊地卑乾坤定矣卑髙以陳貴賤位矣動靜有常剛¶
柔斷矣方以類聚物以羣分吉凶生矣在天成象在地¶
成形變化見矣¶
　易何從生耶曰生於天下之實理者也世之論易者¶
　曰有形生於無形故太極未分此理已具嗚呼是則¶
　然矣天下之理茍曰無形而已則亦何所附麗而見¶
　其所以然哉故論易之妙則出乎無形之先而論易¶
<pb:KR1a0059_WYG_012-2b>¶
　之書則得於有形之後盖至虛者未有不託乎至實¶
　者以為之地也故天地未奠則乾坤安從生自天地¶
　一判而乾坤始定矣卑髙未陳則貴賤安從辨卑髙¶
　一陳而貴賤始位矣陽動隂靜各有其常而剛柔於¶
　是乎斷是動靜者剛柔之所因以託焉者也方以類¶
　而聚物以羣而分善惡相形而吉凶於是乎生是方¶
　與物者吉凶之所因以寓焉者也在天有日月星辰¶
　之象在地有山川動植之形相盪相摩而變化於是¶
<pb:KR1a0059_WYG_012-3a>¶
　乎見是形象者變化之所由以顯焉者也夫乾坤也¶
　貴賤也剛柔也吉凶也變化也太極未分之前易固¶
　有是理也然始天地未形法象未著則是理也不㡬¶
　於隠晦而不明乎故自有天地而動靜卑髙萬物形¶
　象之理靡不畢具而易之為書於是與理俱顯矣盖¶
　無形者易之所謂虚用者也有形者易之所謂實體者¶
　也易之用雖妙於無形而易之體實託於有形然而¶
　求易而不求之於天地烏知其所出之原哉¶
<pb:KR1a0059_WYG_012-3b>¶
是故剛柔相摩八卦相盪鼓之以雷霆潤之以風雨日¶
月運行一寒一暑乾道成男坤道成女¶
　此専言變化之妙也自有天地而易理已具剛柔以¶
　此而相摩軋八卦以此而相推盪而變化於是為無¶
　窮矣雷霆以鼓之風雨以潤之日月運行而寒暑相¶
　推是變化之成象者也乾交於坤而為震為坎為艮¶
　故成男坤交於乾而為㢲為離為兊故成女是變化¶
　之成形者也相盪相摩其為變化亦妙矣而不出乎¶
<pb:KR1a0059_WYG_012-4a>¶
　成形成象之間兹非易之所謂實理者乎¶
乾知大始坤作成物乾以易知坤以簡能易則易知簡¶
則易從易知則有親易從則有功有親則可乆有功則¶
可大可久則賢人之徳可大則賢人之業易簡而天下¶
之理得矣天下之理得而成位乎其中矣¶
　大始者物之資始者也成物者物之成形者也物之¶
　始妙於無形惟乾為能知之物之成見於有形惟坤¶
　為能作之知之者所以開其端而作之者所以成其¶
<pb:KR1a0059_WYG_012-4b>¶
　終是乾坤之妙用也雖然乾之知也夫豈有心於知¶
　而坤之作也亦豈强作之哉亦不過以易知以簡能¶
　而已何謂易何謂簡主一之謂易不離於一之謂簡¶
　易簡者理之自然而無所容私之謂也在卦謂之元¶
　在繫辭謂之易簡其實一也故雲行雨施品物流行¶
　乾之所以資始也含𢎞光大品物咸亨坤之所以資¶
　生也而極其大哉至哉之功不出乎一元之妙而已¶
　庸非所謂易與簡乎雖然易簡者至一之理也而充¶
<pb:KR1a0059_WYG_012-5a>¶
　其極則可以至於無窮葢一者其體也而無窮者其¶
　用也故自乾之所謂易者而充之惟其易故人易知¶
　而有親愛之心有親愛之心則可以至於悠久而君¶
　子得之而日新之盛徳著矣惟其簡故人易從而有¶
　明見之功有明見之功則可以極於廣大而君子得¶
　之而富有之大業成矣夫徳與業君子應世之用也¶
　而必於易簡焉取之葢易簡者天下之至理也君子¶
　得天下之至理而成位乎天地之兩間故進徳修業¶
<pb:KR1a0059_WYG_012-5b>¶
　足以範圍天地之化而不過曲成萬物而不遺豈非¶
　有無窮之用耶舜臨下以簡御衆以寛文王彼岨矣¶
　岐有夷之行盡是道矣¶
　　右此一章以天地之實體而明作易之原以易簡¶
　　之至理而明用易之妙學者當深味之¶
聖人設卦觀象繫辭焉而明吉凶剛柔相推而生變化¶
是故吉凶者失得之象也悔吝者憂虞之象也變化者¶
進退之象也剛柔者晝夜之象也六爻之動三極之道¶
<pb:KR1a0059_WYG_012-6a>¶
也是故君子所居而安者易之序也所樂而玩者爻之¶
辭也是故君子居則觀其象而玩其辭動則觀其變而¶
玩其占是以自天祐之吉无不利¶
　易有四學象數辭義是也聖人設卦觀象此象也繫¶
　辭焉而明吉凶此辭也剛柔相推而生變化此義也¶
　六爻之動三極之道此數也夫聖人之作易也其所¶
　以設為卦爻者豈徒畫之而已哉將以觀其象也其¶
　繫以辭者豈徒取其文辭而已哉將以明吉凶也其¶
<pb:KR1a0059_WYG_012-6b>¶
　所以剛柔相推者豈徒取其錯綜而已哉將以生變¶
　化也故象以卦而明吉凶以辭而著變化以剛柔而¶
　顯是聖人作易之意也雖然聖人之所謂象者何也¶
　乾為龍坤為馬乾為馬坤為牛山澤之象水火之象¶
　雷風之象以至棟橈之象飛鳥之象皆象也而聖人¶
　之所觀者不在是焉葢彼之所謂象者泥乎物者也¶
　聖人之所觀者觀乎理者也泥乎物則拘而不通觀¶
　乎理則周流萬變而不窮矣故觀乎吉凶則知其為¶
<pb:KR1a0059_WYG_012-7a>¶
　失得之象盖以其有失得是以知吉凶之所從生也¶
　觀乎悔吝則知其為憂虞之象葢以其有憂虞是以¶
　知悔吝之所由起也觀乎變化而知其為進退之象¶
　葢以其進退之无常是以知變化之所由著也觀乎¶
　剛柔而知其為晝夜之象葢以其晝夜之相代是以¶
　知剛柔之所由推也然則聖人之所貴乎觀象者豈¶
　特拘拘乎一事之間哉故六爻之動即三極之道三¶
　極者天地人之謂也極太極也太極未分函三為一¶
<pb:KR1a0059_WYG_012-7b>¶
　既分則天地人各一太極也以六爻論之初與二為¶
　地三與四為人五與六為天六爻之中變動不居而¶
　三極之道存焉是又象之互為者也是故君子之學¶
　易也必先觀其貴賤大小之序故能知其分而居之¶
　則安又當觀其所繫之辭故能窮其理而玩之則樂¶
　是以平居無事則觀象玩辭而深得其意動而有為¶
　則觀變玩占而不失其時動靜與天地相參而易與¶
　我為一矣故自天祐之吉无不利¶
<pb:KR1a0059_WYG_012-8a>¶
　　此章明聖人作易君子學易之事皆不出乎象數¶
　　辭義如此¶
彖者言乎象者也爻者言乎變者也吉凶者言乎其失¶
得也悔吝者言乎其小疵也无咎者善補過也是故列¶
貴賤者存乎位齊小大者存乎卦辨吉凶者存乎辭憂¶
悔吝者存乎介震无咎者存乎悔是故卦有小大辭有¶
險易辭也者各指其所之¶
　彖謂卦下之辭文王所作也爻謂六爻之辭周公所¶
<pb:KR1a0059_WYG_012-8b>¶
　作也彖言其象如坤利牝馬之貞大過棟橈小過飛¶
　鳥之類指全體而言之也爻言乎變如初之潜二之¶
　見四之躍五之飛之類主一爻而言之也失之則凶¶
　得之則吉是吉凶者失得之報也未至於大失而有¶
　小疵故悔且吝是悔吝者吉凶之小者也无咎者本¶
　有咎者也惟其能補過是以得无咎也故自吉凶而¶
　言之則為得失大矣至於悔吝則悔向乎吉而吝趍¶
　乎凶是得失之次者也若夫无咎則因失而後有得¶
<pb:KR1a0059_WYG_012-9a>¶
　者也此卦爻辭之變所以示人以避就之意也位有¶
　貴賤如二為臣五為君是也卦有大小如泰之大否¶
　之小是也辭有吉凶如征吉征凶有悔无悔无咎之¶
　類是也悔吝之來在乎有以憂之憂之如何辨之於¶
　纎介之㣲則可以免矣咎責之至在乎震而懼之懼¶
　之如何知所以自悔則可以无咎矣卦之有小大大¶
　畜小畜大過小過大者之必陽而小者之必隂也辭¶
　之有險易如君子終日乾乾此易辭也睽孤見豕負¶
<pb:KR1a0059_WYG_012-9b>¶
　塗載鬼一車此險辭也葢大者必易小者必險也夫¶
　辭各有所向知其意之所向則吉凶悔吝之變可以¶
　類推矣¶
　　此章専釋爻辭之通例欲人知所趨避之意¶
易與天地凖故能彌綸天地之道¶
　未有天地已有此易易者所以運用天地而為之範¶
　圍者也故易為天地作一大準則而天地囿乎其中¶
　故能彌綸天地之道彌彌滿也綸經綸也天地之道¶
<pb:KR1a0059_WYG_012-10a>¶
　不過乎隂陽而易有以彌綸之則亦足以見易之大¶
　而天地為小矣易與天地凖則易在天地之外彌綸¶
　天地之道則天地囿於易之中然則易者其天地之¶
　所取則者耶故曰地法天天法道¶
仰以觀於天文俯以察於地理是故知幽明之故原始¶
反終故知死生之說精氣為物游魂為變是故知鬼神¶
之情狀¶
　此聖人學易窮理之事易之大何所不有而聖人得¶
<pb:KR1a0059_WYG_012-10b>¶
　之以為窮理之學故仰觀於天而日月星辰之運行¶
　有自然之文俯察於地而山岳江河之流止有自然之¶
　理而幽明之故可得而知矣原其始而知其所以終¶
　反其終而知其所以始始終相循而死生之說可得¶
　而究矣精氣聚而為物遊魂散而為變觀其聚散則¶
　鬼神之情狀可得而識矣夫幽明也死生也鬼神也¶
　皆隂陽之變也天地之道不過乎隂陽而易與天地¶
　凖亦不過彌綸此而已聖人學易以窮理而是三者¶
<pb:KR1a0059_WYG_012-11a>¶
　皆能知其所以然然則易之大果何往而不有哉¶
與天地相似故不違知周乎萬物而道濟天下故不過¶
旁行而不流樂天知命故不憂安土敦乎仁故能愛¶
　此聖人盡性之學也夫天地之道不過隂陽而已陽¶
　為仁隂為智聖人所以與天地相似不相違者仁智¶
　之兩盡焉者也周乎萬物為智道濟天下為仁智而¶
　不仁則過乎隂仁而不智則過乎陽仁且智是以無¶
　一偏之過而與天地相似也旁行者智之達權者也¶
<pb:KR1a0059_WYG_012-11b>¶
　不流者仁之守正者也樂天理知天命故能無憂而¶
　其智為益深隨所寓而安純厚愛物而其仁為益廣¶
　聖人之與天地夫豈有二道哉亦曰仁智焉而已矣¶
　雖然愛固不足以盡仁也而以仁為愛何也仁為愛¶
　之體愛為仁之用仁可以兼愛而愛不足以盡仁葢¶
　亦自其濟物者而言之乎¶
範圍天地之化而不過曲成萬物而不遺通乎晝夜之¶
道而知故神无方而易无體¶
<pb:KR1a0059_WYG_012-12a>¶
　此聖人至命之事也範圍以模範而圍之也範圍天¶
　地即易與天地凖是矣易能為天地作凖則聖人亦¶
　能為天地作範圍聖人盖與易為一者也天地之化¶
　隂陽迭運不能無一偏之失聖人體易以為之範圍¶
　而使之不過乎中此豈可以限量求之哉夫如是則¶
　以之曲成萬物而無一物之遺以之通乎晝夜而無¶
　不知之理在聖人特餘事爾夫神與易所以運用天¶
　地之妙焉者也故在神則周流六虚而無方所之可¶
<pb:KR1a0059_WYG_012-12b>¶
　拘在易則包羅三極而無形體之可見易即神也神¶
　即易也易者神之所寓神者易之所化也聖人之學¶
　既極乎範圍之妙則雖神之無方易之無體皆與我¶
　為一矣兹非至命之學疇克爾哉¶
一隂一陽之謂道繼之者善也成之者性也仁者見之¶
謂之仁知者見之謂之知百姓日用而不知故君子之¶
道鮮矣¶
　一隂一陽天地之道也自有天地即有隂陽隂陽者¶
<pb:KR1a0059_WYG_012-13a>¶
　萬物之所資以生故强名之曰道其實則天命之本¶
　然者也自道而降則繼之以善善即元也所謂元者¶
　善之長是也自善而充之則成之者性性本善也而¶
　性之所以成者善有以為之繼也故自道而繼之以¶
　善馴致之理也自善而成之以性復性之學也馴致¶
　之理自天而之人者也復性之學自人而之天者也¶
　然則所謂道者其性之本然而所謂性者其道之自¶
　然者乎天下之人惟其不能充其可繼之善以成其¶
<pb:KR1a0059_WYG_012-13b>¶
　性而各執其所得故仁者遂謂道之止於仁知者遂謂¶
　道之止于知而不知仁與知皆各得隂陽之一偏者¶
　也一隂一陽然後謂之道偏陽偏隂非惟不足以為¶
　道亦未足以為善也若夫百姓所賦非無隂陽也而¶
　方且日由隂陽之内而不自知故君子之道鮮矣夫¶
　所謂君子之道者則繼之以善而成其性之謂也天¶
　下之人仁智異見而衆人迷而不知茍能充其善以¶
　復其本有之性是豈可多得者哉子思子曰天命之¶
<pb:KR1a0059_WYG_012-14a>¶
　謂性率性之謂道脩道之謂教夫子思所謂天命之¶
　性即易所謂一隂一陽之道也子思所謂脩道之教¶
　即易所謂繼之者善也子思所謂率性之謂道即易¶
　所謂成之者性也夫子思之言自道而至於教有脩¶
　為之序易繫之言自善而復於性有反本之理性命¶
　之論於斯盡之矣¶
　　此章言易之大有以彌綸天地之道聖人得之以¶
　　為窮理盡性至命之學衆人得之而為仁知之異¶
<pb:KR1a0059_WYG_012-14b>¶
　　見俱不外乎隂陽云¶
顯諸仁蔵諸用鼓萬物而不與聖人同憂盛徳大業至¶
矣哉富有之謂大業日新之謂盛徳生生之謂易成象¶
之謂乾效法之謂坤極數知來之謂占通變之謂事隂¶
陽不測之謂神¶
　天地之大徳曰生其生者可見而其所以生之者不¶
　可見其生者可見是顯諸仁也其生之者不可見是¶
　蔵諸用也夫天地豈有心於為仁哉天地惟无心故¶
<pb:KR1a0059_WYG_012-15a>¶
　視萬物如芻狗而無所憂聖人不免於有心故以天¶
　下為心而不能無憂天地聖人盖理一而分殊者也¶
　天地無徳業之可求聖人之所謂盛徳大業即天地¶
　之顯仁蔵用者也故業而謂之富有則充塞天地而¶
　不為大是顯諸仁也徳而謂之日新則綿亘古今而¶
　不為久是蔵諸用也天地顯仁蔵用而無顯之蔵之¶
　之心聖人盛徳大業而有富有日新之迹是天地與¶
　聖人同其徳而不與聖人同其憂則聖人之所以有¶
<pb:KR1a0059_WYG_012-15b>¶
　憂患者其亦應世之際不得不然者乎雖然顯也蔵¶
　也非特天地聖人為然而大易之妙亦莫不然也故¶
　生生之謂易言其生生相續而無有終窮之謂也易¶
　有生生不窮之緼故在乾則知大始而有以成其象¶
　在坤則作成物而有以效其法乾坤成列而象法昭¶
　著亦可謂顯矣然而極其數以知方來則謂之占通¶
　其變以至於无窮則謂之事行乎隂陽而極于不可¶
　測則謂之神自曰占曰事曰神觀之則又隠矣既隠¶
<pb:KR1a0059_WYG_012-16a>¶
　而復顯然則易之為書豈不有以兼天地聖人之妙¶
　用也哉¶
　　此章言天地无心而成化聖人有心而无為大易¶
　　致用而无迹皆顯仁蔵用之意¶
夫易廣矣大矣以言乎逺則不禦以言乎邇則靜而正¶
以言乎天地之間則備矣夫乾其靜也専其動也直是¶
以大生焉夫坤其靜也翕其動也闢是以廣生焉廣大¶
配天地變通配四時隂陽之義配日月易簡之善配至¶
<pb:KR1a0059_WYG_012-16b>¶
徳子曰易其至矣乎夫易聖人所以崇徳而廣業也知¶
崇禮卑崇效天卑法地天地設位而易行乎其中矣成¶
性存存道義之門¶
　易之道至廣至大无所不有自其逺者言之則不可¶
　止禦自其近者言之則既靜而且正自其囿於兩間¶
　者言之則小大備具葢其道之廣大是以随其所寓¶
　无往而不足也然易之道雖極於廣大而廣大之用¶
　莫極於乾坤今以二卦論之其所以為廣且大者是¶
<pb:KR1a0059_WYG_012-17a>¶
　豈可以限量求之哉故乾之為乾其靜也専而一其¶
　動也直而遂而至大之徳於是乎生坤之為坤其靜¶
　也翕而受其動也闢而散而至廣之徳於是乎顯葢¶
　靜者其體也動者其用也體用兩全此至廣至大之¶
　所從出也然而乾謂之大坤謂之廣大則不可指名¶
　而廣則猶有所至此大哉乾元至哉坤元所以為廣¶
　大之辨也夫乾坤之道无往而不有是以无往而不¶
　合故言其廣大即天地之所以為廣大也言其變通¶
<pb:KR1a0059_WYG_012-17b>¶
　即四時之所以為變通也言其隂陽則配乎日月之¶
　往來言其易簡則配乎中庸之至徳无一不備故无¶
　一不配惟其有之是以似之豈區區強求其合哉夫¶
　易之道可謂至焉者矣聖人之於易將以崇其徳而¶
　廣其業者也然易道廣大悉備將何從而取之茍一¶
　一求合則不勝其勞惟法其大者而已矣法其大則¶
　其小者斯從之矣故廣大配天地是易之大焉者也¶
　而聖人則崇其知以效乎天卑其禮以法乎地葢知¶
<pb:KR1a0059_WYG_012-18a>¶
　之用極乎髙明而髙明者天之道也禮之用極乎卑¶
　順而卑順者地之體也知崇則徳崇禮卑則業廣是¶
　聖人之廣大即天地之廣大也聖人既能法天地之¶
　廣大則變通也隂陽也易簡也雖不區區然以求合¶
　而豈不在其中乎葢知與禮成性之善者也一性之¶
　成道義之所從出誠能以知效天以禮法地而存其¶
　一性之自然則道義之用散於變通隂陽易簡者无¶
　一而不存矣故天地設位而乾坤定知禮成性而道¶
<pb:KR1a0059_WYG_012-18b>¶
　義出其義一也¶
　　此章言易之道无一不備聖人之於易惟從其大¶
　　者而法之¶
聖人有以見天下之賾而擬諸其形容象其物宜是故¶
謂之象聖人有以見天下之動而觀其會通以行其典¶
禮繫辭焉以斷其吉凶是故謂之爻言天下之至賾而¶
不可惡也言天下之至動而不可亂也擬之而後言議¶
之而後動擬議以成其變化¶
<pb:KR1a0059_WYG_012-19a>¶
　賾深逺也天下深逺之事宜不可得而測矣而聖人¶
　擬之以形容之可求象之以物宜之可見故能有以¶
　見天下之賾所謂形容者如乾為圜坤為大輿之類¶
　是也所謂物宜者如乾馬坤牛之類是也此易所以¶
　謂之象也㑹通言綱要也天下變動之理宜不可得¶
　而一矣而聖人觀其㑹通之至要以行其典禮繫之¶
　以辭以斷其吉凶故能有以見天下之動所謂㑹者¶
　即庖丁解牛之所謂族而所謂通即庖丁之所謂節¶
<pb:KR1a0059_WYG_012-19b>¶
　是也此易所以謂之爻也夫天下之至賾最隠而難¶
　知者也而有象焉則雖隠而不可惡天下之至動最¶
　變而无窮者也而有爻焉則雖變而不可亂君子觀¶
　象以玩其辭觀變以玩其占其可以易心臨之哉是¶
　必擬之而後言而言无輕𤼵議之而後動而動无妄¶
　舉言動之間擬議詳審以為卦爻之求則人事與天¶
　理相叅而變化在其中矣¶
　　此下七爻皆擬議而得之者也餘卦皆可以類推¶
<pb:KR1a0059_WYG_012-20a>¶
　　之¶
鳴鶴在隂其子和之我有好爵吾與爾靡之子曰君子¶
居其室出其言善則千里之外應之況其邇者乎居其¶
室出其言不善則千里之外違之況其邇者乎言出乎¶
身加乎民行𤼵乎邇見乎逺言行君子之樞機樞機之¶
𤼵榮辱之主也言行君子之所以動天地也可不慎乎¶
　此中孚九二之義也鶴鳴於幽隂之地非求有聞者¶
　也而聲之必聞以其自然之誠𤼵越于外也鶴鳴于¶
<pb:KR1a0059_WYG_012-20b>¶
　此而子和於彼同然者應類然者合豈相期而然哉¶
　君子脩諸已无求于人而好爵之靡不期而自至葢¶
　有以致之也夫言无隠而不彰行无㣲而不著言行¶
　之在人宜若甚㣲而善惡之判遽有從違之異𤼵於¶
　此而彼應𤼵於近而逺應如户樞之運弩機之釋動¶
　則從之是豈可以其隠而不謹之乎故君子過言則¶
　民作辭過動則民作則古之人葢有退脩於宫庭屋¶
　漏之中而人自化服於四方萬里之逺者誠之不可¶
<pb:KR1a0059_WYG_012-21a>¶
　掩也堯未嘗有言而布于天下文王不大聲以色而¶
　萬邦信其儀刑言行之大雖天地猶將格之而況於¶
　人哉¶
同人先號咷而後笑子曰君子之道或出或處或黙或¶
語二人同心其利斷金同心之言其臭如蘭¶
　此同人之九五也五與二為應而三四間之二五以¶
　誠相同者也三四豈能終間之哉故其始號咷而後¶
　必笑以其不可得而間也夫惟以誠同則二人一人¶
<pb:KR1a0059_WYG_012-21b>¶
　耳兩心一心耳或出或處之不同而其志則同或黙¶
　或語之不同而其道則同以同心而為事則其利可¶
　以斷金石之堅以同心而為言則其言有如芝蘭之¶
　臭天下尚可得而間之乎堯之於舜舜之於禹伊尹¶
　之於湯髙宗之於傅說成王之於周公先主之於孔¶
　明是以誠同者也¶
初六藉用白茅无咎子曰茍錯諸地而可矣藉之用茅¶
何咎之有慎之至也夫茅之為物薄而用可重也慎斯¶
<pb:KR1a0059_WYG_012-22a>¶
術也以往其无所失矣¶
　此大過之初六也天下之事皆不可過而惟過乎畏¶
　謹者雖過而無大咎故藉用白茅无咎夫不措諸地¶
　而藉之以茅茅之為物固薄矣而有謹畏之用存焉¶
　以斯術而行於世尚安有所失哉萬石君父子過宫¶
　門闕必趨見路馬必式恂恂謹畏不敢失墜葢得藉¶
　用白茅之義也¶
勞謙君子有終吉子曰勞而不伐有功而不徳厚之至¶
<pb:KR1a0059_WYG_012-22b>¶
也語以其功下人者也徳言盛禮言恭謙也者致恭以¶
存其位者也¶
　此謙之九三也夫君子之謙豈有心以求之哉有心¶
　以為之是有希冀存焉非謙也而易於九三乃以為¶
　君子有終吉夫子於繫辭乃以為致恭以存其位何¶
　也夫君子之謙非為有終而後為之也而必至於有¶
　終非以存其位也而乃所以存其位葢謙尊而光其¶
　應必至於此而君子則初无心也故勞而不伐其勞¶
<pb:KR1a0059_WYG_012-23a>¶
　有功而不以為徳言其徳則盛矣而其禮則恭是謙¶
　之所以為謙者也夫惟致恭若此是以位不期存而¶
　自存兹非君子之有終者哉周公身貴而愈恭其言¶
　有曰我文王之子武王之弟成王之叔父未嘗以色¶
　驕人故吐哺握髪以下白屋之士周公非好富貴者¶
　而勞謙乃爾此所以為盛徳也歟¶
亢龍有悔子曰貴而无位髙而无民賢人在下位而无¶
輔是以動而有悔也¶
<pb:KR1a0059_WYG_012-23b>¶
　此乾之上九也上九處一卦之極雖貴矣而无其位¶
　雖髙矣而无其民雖有賢人在二而為九五之用則¶
　无其輔是以動而有悔也其桀紂秦皇之謂乎易之¶
　六爻惟初上无位何也天一乾之始也地六坤之終¶
　也乾无一坤无六一六不為用惟四位為之用故二¶
　五為正三四為偏此上九所以為无位也¶
不出户庭无咎子曰亂之所生也則言語以為階君不¶
宻則失臣臣不宻則失身幾事不宻則害成是以君子¶
<pb:KR1a0059_WYG_012-24a>¶
慎宻而不出也¶
　此節之初九也當節之初時未可以有為故欲其不¶
　出户庭然後可以无咎葢言慎也夫天下之患莫大¶
　乎不宻不宻常起於語言之間一言之輕𤼵禍輙隨¶
　之葢有不可不慎者矣故曰惟口起羞又曰言輕則¶
　招憂古之人以漏言而取禍者多矣君而不宻則失¶
　其臣陽處父之死是也臣而不密則失其身祭仲之¶
　殺雍糾是也㡬事不密則害成唐文宗之誅宦官是¶
<pb:KR1a0059_WYG_012-24b>¶
　也夫君子之謀事未有所為而先泄其幾則人反得以¶
　圗之烏有不敗者哉此慎宻不出君子之所貴也¶
子曰作易者其知盗乎易曰負且乗致宼至負也者小¶
人之事也乗也者君子之器也小人而乗君子之器盗¶
思奪之矣上慢下暴盗思伐之矣慢蔵誨盗冶容誨滛¶
易曰負且乗致宼至盗之招也¶
　此解六三之義也天下之事未有不自乎我有以致¶
　之者㓂盗之來是豈无因而至哉負且乗致㓂至以¶
<pb:KR1a0059_WYG_012-25a>¶
　負荷之賤而乗君子之車則人皆有不平之心此盜¶
　之所欲奪之者也處非其據徳不稱其位而傲然自¶
　視有陵上蔑下之心則其為盜之所伐亦其宜矣夫¶
　有財貨而輕慢其蔵者是教之使盜者也有女色而¶
　夭冶其容者是教之使淫者也居非其位而為暴慢¶
　之事寧不為盜之招乎故曰作易者其知盜乎盜不¶
　難知也知其所以致之之由則盜之情无所遁矣秦¶
　始皇東遊一時兵衛之盛古未有也而髙祖觀之已¶
<pb:KR1a0059_WYG_012-25b>¶
　動其大丈夫當如此之嘆項羽觀之已有彼可取而¶
　代之之語然則无其徳而有其位則雖千騎萬乘之¶
　富豈不適所以動姦雄之心也哉¶
　　此章論象之至賾爻之變動當擬議而求之而歴¶
　　舉七爻以明其擬議之意¶
